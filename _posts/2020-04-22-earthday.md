---
template: post
title: Invertire il rapporto uomo-terra per ricreare il legame originario
date: 2020-04-22 14:30:00 +0100
---
 RIFLESSIONE SULLA “50esima giornata mondiale della terra”. 
Un’opportunità per rimettere al centro del dibattito sociale la questione della terra e il diritto di accedere ad essa. 

L’obbiettivo della giornata mondiale della terra, pretendere un atteggiamento più responsabile nei suoi confronti, è da sempre ambizioso. Nonostante sia uno scopo nobile e necessario da perseguire, viene condotto troppo superficialmente rendendo quella che dovrebbe essere un’occasione per ripensare il rapporto uomo- terra in modo rivoluzionario una mera data sul calendario, in cui le scolaresche programmano attività di sensibilizzazione che per una volta l’anno hanno il permesso di sforare la settimanale ora dedicata all’ Educazione Civica, sempre che sia ancora in programma. Ecco come ogni anno il 22 aprile si assista ad infantili attività scolastiche che cominciano e finiscono al suono della medesima campanella, rimanendo internate nelle mura scolastiche e private della minima portata rivoluzionaria. Con anzi il rischio di reazioni contrariate di professori rimasti indietro con il programma o peggio, di genitori che preferirebbero a questa preziosa occasione qualche ora in più di inglese, matematica o economia. Questa critica non vuole rivolgersi alle attività infantili di sensibilizzazione che ogni anno, oltre a rientrare nel programma di Cittadinanza, cercano inutilmente di smuovere gli animi degli adulti. È anzi appropriato leggere il termine “infantile” positivamente, sempre e solo se esso è da contrapporsi all’ipocrita “sfera adulta”, di chi per preoccuparsi veramente della tutela del pianeta ha avuto bisogno di una sedicenne con un impermeabile giallo, che alzando la voce ha ricordato a tutti la responsabilità che abbiamo nell’aver contribuito a questo drammatico presente(1). L’atteggiamento infantile deve essere conservato ed incentivato perché pregno di curiosità, aspettative, fame di futuro. Va opposto al cinismo di molti adulti che si sono ormai rassegnati alla prospettiva di un futuro migliore. Bisogna coltivare la fiducia e la speranza in un mondo migliore, senza farsi paralizzare dalla rassegnazione del “tutto è perduto”(2).

Rivoluzionare il rapporto uomo-terra è il primo passo verso la sostenibilità e la giustizia, se si vuole ancora credere nel futuro. La terra è fonte di vita, senza la quale l’uomo non è uomo. Essa determina l’identità di ciascuno di noi. Tutto ciò che siamo dipende dalla terra in cui siamo stati gettati: dai connotati fisici fino a quelli culturali… è la matrice fondante delle etnie (che ancora oggi vengono troppo spesso chiamate razze). Tutta la storia umana è storia del suo rapporto con la terra. Troppo spesso commettiamo l’errore di considerarla un ente separato, dimenticandoci la profonda unità che ci lega ad essa, proprio perché abbiamo cercato di tagliare il cordone ombelicale e oggi ci ritroviamo a dover gestire queste drammatiche circostanze, con prospettive apocalittiche che incombono sul futuro, giorno dopo giorno sempre più cupo ed incerto. Se ancora crediamo nel futuro occorre convincersi di essere ancora in tempo per invertire la rotta e rivoluzionare le nostre vite.

 Oggi l’Earth Day ci impone una ferrea autocritica, dobbiamo condannare la struttura dell’economia lineare basata sul binomio consuma-getta, rivedere interamente il nostro sistema dei bisogni e cominciare a chiederci se sia ancora  possibile salvare il capitalismo, l’orizzonte in cui viviamo formalmente liberi ed uguali ma che tutti sappiamo reggersi su terribili disuguaglianze, che da sempre liquidiamo come inevitabili perché siamo troppo abituati a lavarcene le mani, tanto siamo assopiti nella mortifera rassegnazione del “non ci sono alternative”. 
La questione della terra mette in evidenza i limiti del capitalismo in modo lampante: l’approccio capitalista che le ci ostiniamo a perseguire la riduce ad una risorsa da sfruttare, e su questa costruisce le sue disparità, più un popolo riesce efficacemente a sfruttare le risorse più diventa egemone sulla scena mondiale, in grado di esercitare la sua potenza sulle terre limitrofe sottomettendo i popoli più deboli… ogni guerra dall’antichità ad oggi non fa che confermarlo. 
 Considerando la terra una mera risorsa da consumare l’uomo si priva della sua essenza identitaria, o meglio la riduce a quella del proprietario, che come unico fine ha la difesa e l’accrescimento della sua proprietà privata(3).  Si creano così delle società in cui l’unico fattore comunitario è il denaro e gli individui sono in relazioni regolate dall’ “insocievole socievolezza”(4). La ricchezza di queste società si basa inevitabilmente sulla terra da cui ogni essere vivente, uomo compreso trae sostentamento. Il rapporto che intercorre però è malsano e destinato a produrre la sua stessa distruzione… per rimediare dobbiamo rivoluzionare il nostro modo di vivere.
 
Ogni uomo ha diritto ad avere accesso alla terra perché la sua identità stessa ne viene determinata. Ogni popolo, e ogni etnia deve poter vivere in simbiosi con il suo territorio. Il popolo ebreo nell’antico testamento trascorse 40 anni nel deserto prima di giungere alla terra promessa dove “scorrono latte e miele” l’esodo non è solo una migrazione attraverso il deserto per ritrovare la patria, ma una ricerca di identità, la determinazione della cultura ebraica che va radicata nella terra promessa. Il popolo ebraico sarà nella storia destinato ad essere errante, sradicato dal terreno dei padri e alla costante ricerca di una patria.
Cosa abbiamo prodotto con l’approccio capitalistico alla terra? Lo sradicamento dell’umanità che istaura un rapporto di mero sfruttamento con la terra, nella totale mancanza di unità con essa. Producendo un uomo sradicato il capitalismo ha sacrificato l’identità dei popoli sull’altare del profitto. La spinta globale del capitalismo ha riprodotto questa drammatica perdita di identità su scala globale, riproducendo la contraddizione che Leopardi aveva già individuato nel passaggio dalla Roma Repubblicana all’Impero cosmopolita:
“Quando tutto il mondo fu cittadino Romano, Roma non ebbe più cittadini; e quando cittadino Romano fu lo stesso che Cosmopolita, non si amò né Roma né il mondo: l’amor patrio divenne indifferente, inattivo e nullo; e quando Roma fu lo stesso che il mondo, non fu più patria di nessuno e i cittadini Romani, avendo per patria il mondo, non ebbero nessuna patria, e lo mostrarono col fatto”(5). 
Ovviamente è opportuno tenere le due sfere separate, il capitalismo come l’abbiamo generato tende a creare un mondo interconnesso per lo scambio di merci, di risorse, quella che Leopardi vuole far emergere è la perdita del “Mos Maiorum” l’insieme di valori e costumi Romani distrutti dalla contaminazione con altre culture, a cui Roma si aprì con la nascita dell’Impero. Il nostro cosmopolitismo capitalizzato è interessato all’accumulazione di ricchezza senza prendere in considerazione le identità dei popoli, le tradizioni sono tollerate solo se riducibili a merci, l’effetto prodotto è il medesimo della Roma Antica: la rovina della società, alla fine sopravvivrà solo il mercato , i valori tradizionali che costituiscono le identità culturali, nazionali, etniche radicate nel terreno verranno dimenticate perché l’unico valore dell’uomo sarà la ricchezza di cui dispone, mentre l’unico valore della terra sarà la ricchezza che se ne può produrre. Sarà il giorno in cui l’economia varrà più della società, dopo che sarà stata attuata la netta scissione fra le due.

 Quando un popolo cerca di opporsi allo sradicamento diventa “nemico del progresso” e viene emarginato ai limiti del mondo, se occupa un territorio ricco di risorse ne viene violentemente espropriato, quante volte nella storia abbiamo assistito a genocidi di intere popolazioni per impossessarsi delle risorse della loro terra? Gli indiani del Nord America sono l’esempio eclatante ma lo stesso copione si ripete ogni giorno sotto i nostri occhi: le comunità indigene che abitano la Foresta Amazzonica vedono la foresta ridursi ogni anno, messa in pericolo dagli incendi che insieme alla foresta bruciano le loro stesse culture.
In Patagonia la famiglia Benetton acquistò nel 1991 il più esteso latifondo del Sudamerica: 900.000 ettari, (circa l’estensione delle Marche per farsi un’idea). Terra che il popolo Mapuche, (mapuche letteralmente significa “popolo della terra”) aveva difeso per oltre tre secoli dall’invasione spagnola facendosela alla fine riconoscere libera dal dominio, con il nome di Araucania, tra gli attuali stati di Cile e Argentina, che dopo la loro creazione non persero tempo a spartirsi con “campagne di pacificazione”, nome sotto cui si celarono veri e propri genocidi di decine di migliaia di Mapuche, genocidi finanziati da società di tutto il mondo che in cambio ricevevano appezzamenti di terra. La società da cui i Benetton comprarono il territorio Mapuche oltre a finanziare le “campagne di pacificazione” estese poi i propri possedimenti nonostante ci fossero leggi che impedivano l’eccessiva concentrazione di appezzamenti nelle mani di pochi. Prima dell’arrivo dei Benetton ai Mapuche era ancora concesso l’accesso alla terra per far pascolare le greggi, ma con il passaggio di proprietà i Benetton costruirono recinti e cancelli per impedire ai Mapuche il transito, perfino l’accesso al fiume è stato sbarrato e con esso anche la strada che collegava le varie comunità di indigeni. Dopo questa privatizzazione esclusiva i Mapuche hanno formalmente dichiarato “guerra” ai Benetton, dando via a campagne di sabotaggio e occupando le terre privatizzate, queste occupazioni vengono ripetutamente represse dalla polizia argentina.
 Potere politico, potere giudiziario e Benetton agiscono in modo coordinato nel soffocare le azioni dei Mapuche, c’è reciproca stima e molta simpatia tra la famiglia trevigiana e il presidente argentino Macri(6). Benetton si è spesso giustificato dicendo che la condizione del popolo Mapuche è stata causata dalla precedente società e spiegando quanto in realtà si sia speso per migliorala, ad esempio offrendo alle comunità 7.500 ettari dove stabilirsi, offerta rifiutata per chiari motivi politici, quando a detta delle comunità Mapuche si trattava esclusivamente di terra arida. I Benetton hanno inoltre finanziato il “Museo Leleque” che documenta la storia delle popolazioni autoctone, tra cui i Mapuche non figurano perché considerati popolazione cilena che invase il territorio argentino circa tre secoli fa. Una teoria senza fondamento che pretende di valere come teoria antropologica verificata, solo perché se si riconoscessero i Mapuche come popolazione autoctona si dovrebbe riconoscere loro il terreno, o almeno permetterne l’accesso. Cosa che evidentemente sarebbe deleteria per gli affari della famiglia Benetton. Nonostante la repressione delle forze dell’ordine sono molte le comunità mapuche che sfidano le regole del latifondo ed occupano la terra che i loro avi prima di loro hanno custodito e tramandato di generazione in generazione. Una delle più importanti è la “Comunità mapuche Lof Pillan Mahuiza” che è sostenuta da attivisti di tutto il mondo, la leader della comunità è una donna mapuche Moira Ivana Millàn(7) , che ha rilasciato un’intervista per Report (Rai 3) riguardo le lotte contro i latifondisti(8):
“La finalità è affermare un nuovo principio giuridico che è quello del “Terricidio”. Cos’è? É la devastazione sistematica non solo dell’ecosistema tangibile, ma anche di quello culturale e spirituale che lo abita. Il sistema capitalistico si basa sulla priorità del diritto alla proprietà, noi ci basiamo sulla preservazione del profondo equilibrio che c’è tra il benessere dei popoli e la salute degli ecosistemi in cui vivono. E siamo convinti che questa reciprocità debba rappresentare la base di una nuova umanità, che si nutre della vitalità dell’ecosistema, invece di distruggerlo per il profitto di pochi. Il “Terricidio” è un crimine, che però oggi non è riconosciuto come tale. La nostra battaglia è renderlo un reato penale specifico, uno strumento giuridico che ci permetta di lottare contro queste pratiche delle imprese come degli stati che le sostengono.”

Con questa richiesta di affermare il “Terricidio” come nuovo principio giuridico è opportuno concludere la riflessione, nella logica proprietaria sfruttatrice di risorse fino allo sfinimento questo crimine non è ammissibile, vorrebbe dire rinunciare a parti di profitto, essere costretti a mettere da parte i propri interessi sulla proprietà terriera che pretendiamo ci appartenga, nel mondo occidentale sarebbe un sopruso.
 I tempi sono maturi per mettere in discussione questo approccio egoistico, ci possono insegnare molto gli indigeni che da sempre consideriamo incivili, emarginati, primitivi: noi intendiamo la terra come forza produttiva, per loro è forza identitaria, spirituale e ci vivono in armonia, per i Mapuche è il loro corpo e il loro corpo è terra. Noi pensiamo che ci appartenga perché ne siamo i proprietari, i Mapuche sono letteralmente “il popolo della terra”, sono loro stessi ad appartenerle. Solo ora è possibile capire in cosa debba consistere la rivoluzione del nostro approccio: dobbiamo invertire il rapporto, essere noi per la terra e non più la terra per noi. Noi parliamo di “rapporto”, i Mapuche avrebbero da ridire anche su questo, non bisogna vivere in rapporto ma in legame con la terra. Solo così possiamo riscoprire l’unità originaria che ci lega ad essa, ristabilendo l’equilibrio con la natura che ci permetterà di credere ancora nel futuro.


NOTE

1) Nonostante questo grande merito la povera Greta e i suoi giovani compagni  vengono criticati ad ogni occasione: li accusano di pigrizia e negligenza ad ogni sciopero, proprio perché ricordano loro doveri che preferiscono trascurare, o forse perché sono i primi a non aver avuto un istruzione; li accusano di essere venduti alle lobby ad ogni mobilitazione, forse perché sono loro o meglio i loro rappresentanti i veri burattini delle multinazionali; li accusano di essere infantili ad ogni dichiarazione, ad ogni discorso e ad ogni articolo… perché hanno perso la capacità di stupirsi davanti alle meraviglie della natura, o meglio hanno preferito rinunciare a questa capacità, che domina l’età infantile, preferendo l’accumulo del denaro, il profitto, lo sfruttamento delle risorse. Hanno chiuso gli occhi per riempirsi le tasche e ora sminuiscono i giovani che a gran voce, oltre a presentarli il conto, pretendono di invertire la rotta. Questi giovani devono essere fieri di venire accusati di infantilismo, dovrebbero anzi farne una bandiera, perché i loro accusatori hanno rinunciato a stupirsi. Trent’anni fa avevano come loro il mondo in mano ma hanno preferito svenderlo alle multinazionali per l’illusione del benessere, ingenuamente confuso con il Bene.

2) Possiamo e dobbiamo farlo perché siamo giovani studenti che non sono ancora stati trasformati negli ingranaggi che fanno funzionare il motore dell’economia, gli adulti hanno strutturato la nostra vita fin dalla tenera infanzia in modo che un giorno li sostituiremo e continueremo a far funzionare la macchina, ma ci hanno anche messo nelle condizioni di poterla migliorare, ed è nostro dovere farlo. Trasformare la società odierna rassegnata al motto “lo impone il mercato” in una società che si impone sull’economia, guidando il futuro verso la giustizia sociale e climatica. 


3) Ovviamente con proprietà privata non si intende la piccola proprietà che serve ad ogni uomo per soddisfare i propri bisogni e che gli garantisce l’accesso alla terra, su cui si fonda il diritto privato, bensì la grande proprietà fondata sull’espropriazione della proprietà altrui, l’unico furto che permette di arricchirsi sulle spalle del prossimo, e che viene legittimata e difesa dal diritto pubblico, e dello stato trasformato nel marxiano “comitato d’affari della borghesia”. La proprietà terriera che si presenta sotto forma di latifondo. 

4) Qui si rimanda inevitabilmente alla grande lezione fornitaci da Marx nei “Grundrisse” e nel “Capitale”; l’insocievole socievolezza è un termine kantiano presente in “Idea per una storia universale dal punto di vista cosmopolitico”, anche se la società di Kant è da considerarsi ancora precapitalistica.  

5) G. Leopardi “Zibaldone di pensieri”

6)  Non è un caso che Atlantia detenga attraverso Abertis il 49,9% di azioni con diritto di voto della società Ausol che gestisce le autostrade argentine.

7) La società mapuche sembra aver superato appieno la differenza di genere ed anzi capita spesso che siano donne a guidare le comunità, sono infatti le donne, a detta di Moira le prime a dover fare i conti con le ingiustizie climatiche, a dover temere per i propri figli e a occuparsi di come sfamarli. Spetta dunque anche a loro l’esercizio del potere decisionale.

 8) L’intero servizio è recuperabile sul sito di Report.
