---
template: post
title: Perchè ancora bella ciao?
date: 2020-02-24 17:06:00 +0100
---

Una mattina mi son svegliato... e ho trovato un movimento che riempie le piazze d’italia, pretendendo una politica più responsabile e scevra dai toni aggressivi di partiti confusi sulla differenza tra campagna elettorale e politica. Piazze bellissime che cantano “Bella Ciao” sotto la pioggia, ma che corrono il rischio di vedere nel loro nemico, la destra sovranista,l’unica dimostrazione dell’ antipolitica.

Una mattina mi son svegliato...e ho letto di alcuni miei fratelli italiani indignati nel sentire  una canzone popolare, eticchettandola come “canto per sinistroidi catto-komunisti da sporco centro sociale e pdioti /pdofili parlateci di Bibbiano”,un canto dello stesso valore, a loro dire, di “faccetta nera”, “l’internazionale”, “giovinezza”, “fischia il vento”.

Una mattina mi son svegliato...amareggiato che molti giovani abbiano rivalutato e riscoperto “Bella Ciao” da quando una produzione spagnala ha deciso di sfruttare il più celebre canto partigiano per una serie televisiva, in cui la Resistenza di alcuni criminali è volta contro le forze dell'ordine al fine di compiere il colpo del secolo. 

Una mattina mi sono svegliato mentre in Iraq gli studenti in piazza rischiavano la vita cantando "Bella Ciao” per protestare contro l'ingerenza sciita iraniana che minaccia la laicità dello stato. Probabilmente cogliendo il senso del canto popolare molto più dei giovani italiani antifascisti, assidui consumatori di serie Netflix.


Questa mattina mi son sveglianto e mi son chiesto: che valore ha oggi “Bella Ciao”? Che significa  cantarla per le piazze? Che connotati politici assume questo canto e perché?


Riguardo il valore, cercando di dimenticare l'uso  ridicolo e del tutto decontestualizzato come colonna sonora nella “Casa de Papel”. “Bella Ciao” è considerata la canzone partigiana per eccellenza, perché è carica di memoria storica,  testimoniando il periodo della Resistenza italiana, all’interno del più ampio contesto della guerra di liberazione dal nazifascismo. Appartiene quindi alla nostra identità di Italiani ; ma anche a tutta l’Europa che fu soggiogata dai totalitarismi nonchè a tutta l’umanità che ancora oggi si oppone all’oppressione di ogni genere.

 Proprio perché non c'è Liberazione se la libertà è per pochi “Bella Ciao”ci si presenta come canto di tutti, al di là di ogni bandiera politica se non il tricolore, un canto carico di identità nazionale e valore che si rivolge a tutti gli italiani, e in cui tutti gli italiani dovrebbero riconoscersi. Sta quindi a noi Italiani cogliere l'importanza di questo canto, non riconoscersi in esso è sintomo di superficialità o comunque di una visione deviata della storia, tipico dei pochi che ancora oggi considerano un errore il tradimento dell’8 settembre 1943. Spesso non condannando il nazifascismo e la sua insensata strategia. 

Vi è un pregiudizio molto diffuso che vorrebbe colorare “Bella Ciao” di rosso,  pur non contenendo questa nessuna figura cara all’orizzonte socialista come il “sol dell’avvenire” o la “ rossa primavera”,  tipiche di canti quale “L’Internazionale”o “Fischia il Vento”. Questo pregiudizio è il più delle volte volontariamente prodotto da una sinistra bisognosa di additare al fascista di turno, che magari rinnega il canto solo perché sembrerebbe essere così caro a chi arrogantemente lo disprezza. Risultato è che Bella Ciao sembra essere un canto esclusivo della sinistra, quando l’unica bandiera cui può essere accompagnata è quella della democrazia liberale che ci unisce tutti. sinistra, destra e centro.

La storia di Bella Ciao ci conferma l'appartenenza liberaldemocratica: sarà difficile da accettare per molti, ma essa non fu la canzone più diffusa al tempo della Resistenza. La sua diffusione era minima e se ne ha testimonianza solo in alcuni reparti combattenti. Solo dopo la guerra divenne l’inno partigiano per eccellenza: venne tradotta e diffusa in tutto il mondo grazie alle delegazioni che parteciparono al primo festival della Gioventù Democratica tenutosi nell’ estate 1947 a Praga, ma questo non è il luogo opportuno per una trattazione storica approfondita, per chi fosse interessato rimando al brillante articolo di Luigi Morrone: “ La vera storia di Bella ciao”, Corriere della Sera, 10 Luglio 2018.

L'ideale liberal democratico è l’unico su cui si fonda di “Bella Ciao”. Il che viene rispecchiato anche dai movimenti di resistenza partigiana : ormai nessuno più ignora la vasta eterogeneità delle formazioni partigiane, composte si in buon numero da comunisti, ma specialmente da cattolici, socialisti, monarchici, anarchici, repubblicani, ex fascisti , militari pentiti e civili. Per gli ideali in cui credevano avrebbero dovuto uccidersi fra di loro (come successe in alcuni casi come a Porzus in Friuli) eppure combatterono assieme. Ad allearli non era solo il nemico comune , ma il bisogno di libertà, quella libertà che il regime nazifascista provò a sradicare, che successivamente ispirò la stesura della Costituzione e che oggi diamo troppo per scontata. 

Dovremmo prenderci più cura di quel fiore del partigiano, morto per la libertà , conservando la memoria della Resistenza e rispettando il sangue versato per noi tutti, questo ricordo è anche la nostra identità e ogni goliardata alla Netflix o appropriazione partitica la insultano, banalizzando il valore della nostra storia.

